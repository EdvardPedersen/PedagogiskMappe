---
title: Min undervisningsfilosofi
permalink: /philosophy/
---

Min undervisning baserer seg på en konstruktivistisk[^fn1] tilnærming til læring. Det betyr at jeg tror at det beste læringsutbyttet kommer når undervisningen er lagt opp slik at undervisningen bygger på eksisterende kunnskap, gjennom å utfordre den, og så vurdere verktøy for å takle denne utfordringen sammen med studentene.

Denne undervisningsformen krever at studentene deltar aktivt i undervisningen, og gir tilbakemelding på undervisningen. Det vil også si at jeg ikke har en rolle som kunnskapsdispenser, men som en støtte i kunnskapsbyggingen hos studentene.

Jeg mener altså at studentene lærer best gjennom å gå igjennom en prosess hvor vi starter med tidligere kunnskap, kommer inn på en problemstilling som utfordrer eksiterende kunnskap, for så å se på hvordan vi kan videreutvikle den kunnskapen sammen.

[^fn1]: Bada, S. O. (2015). Constructivism Learning Theory: A Paradigm for Teaching and Learning. Journal of Research & Method in Education, 5(6), 66-70.


# Hva jeg legger vekt på

Når jeg underviser, så er jeg er et verktøy for læring for studentene. Min oppgave er til å muliggjøre og forbedre kunnskapsutviklingsprosessen hos studentene. Praktisk er jeg fokusert på å presentere problemer til studentene, samt verktøy som er egnet for å tilnærme seg disse problemene. Jeg foretrekker å begrense mengden tradisjonell forelesning så mye som mulig, å heller bruke tiden på problemløsing, diskusjon, og observasjon av praktiske anvendelser.

I mitt fagfelt mener jeg at det viktigste er forsåelsen av konsepter, i motsetning til konkret faktakunnskap. Denne forståelsen mener jeg kun kan komme gjennom å møte konkrete problemer, for så å forstå problemet og undersøke løsningsrommet. Denne utforsknings-baserte læringsformen er det jeg prøver å eksponere studentene for, og som er grunnen til at jeg prøver å begrense tradisjonell forelesning, og problemfokuset i forelesningene.

Praktisk sett, så ser jeg på de mer konkrete/målbare aspektene ved utdanningen er mindre viktige enn tankesett og strategi. Når studentene møter arbeidslivet er det ikke viktig at f.eks. syntaks på kode huskes fra utdanningen, men at tankeprosessene er utviklet nok til at studenten er i stand til å designe løsninger på problemer, selv om studenten må søke opp syntaks-detaljer.


# Hva driver meg

Jeg synes det å undervise er veldig givende, og når forståelsen kommer hos studentene gir det meg en mestringsfølelse. Jeg har troen på at studentene ønsker å lære, og når jeg ser at studentene trives og blir motivert av problemene de har foran seg, så er jeg fornøyd.

Opplevelsen av mestring er noe jeg ønsker at mine studenter skal få gjennom studiet. Jeg skal hjelpe studentene til å knekke en nøtt som gir en dypere forståelse av faget, noe som fører til mestring og læring.

Det er viktig for meg å få tilbakemeldinger fra studentene for å motivere meg for undervisningen, når jeg får tilbakemelding på at noe virker eller ikke virker motiverer det meg veldig til å videreutvikle eller finne alternativer til det jeg gjør.

# Samarbeid med medforelesere

En ting jeg synes kan være vanskelig er samarbeid med andre forelesere på kurs jeg har. Jeg synes det kan være vanskelig å tilpasse undervisningen slik at vi sammen holder en rød tråd i utviklingen av materialet. Jeg har heldigvis hatt gode medforelesere så langt, slik at vi kan komme til en enighet om hvordan undervisningen skal se ut, fordele temaer, og samkjøre godt.

# Problemstillinger jeg er opptatt av

Det er noen problemstillinger jeg er spesielt opptatt av, og fokuserer spesielt på i min undervisning.

## Studentfeedback

Jeg opplever det som utfordrende å få konstruktiv kritikk fra studentene. Problemene slik jeg ser det er sammenstilt, med følgende bidragende faktorer:

1. Noen studenter kan være nølende med å komme med tilbakemelding etter forelesning, og gir da ofte tilbakemelding på ting som har gått helt galt.
2. Tilbakemeldingen fra sluttevalueringen kan ikke hjelpe underveis i semesteret, og det er ofte tilbakemelding som ikke er mulig å gjøre noe med.

Jeg fokuserer også på studentmedvirkning, og gjør tiltak for å inkludere studentene i gjennomføringen og tilnærmingen til undervisningen. Jeg har gjort dette gjennom flere forskjellige tiltak:

1. Strømming av koding på ettermiddagene, basert på innspill fra studentene.
2. Aktiv bruk av Discord som kommunikasjonskanal utenfor undervisningstimene, i samarbeid med linjeforeningen på instituttet
3. Studentpanel som møtes hver uke hvor det er undervisning, som gir tilbakemelding på undervisningen som har pågått den uken.
4. Midtveisevaluering laget av foreleser som et supplement til sluttevalueringen av kurset.

Av disse er det nok studentpanelet og den aktive bruken av Discord som har gitt best avkastning. Strømmingen på ettermiddagene har hatt veldig god effekt, men treffer bare en relativt liten andel av studentene. Midtveisevalueringen gir mye god feedback, men det er litt for lang latenstid mellom tema og tilbakemelding, slik at mye av tilbakemeldingen ikke kan brukes før året etter.

## Aktivere studentene

Min undervisningsfilosofi krever mye av studentene. De må sette seg inn i problemene jeg presenterer, diskutere og tenke ut løsninger. Dette krever at studentene tar en ledende rolle for sin egen utvikling i faget.

Denne problemstillingen synes jeg er vanskelig å ta tak i, men er noe jeg jobber kontinuerlig med. Jeg har ikke satt i gang noen konkrete tiltak rundt dette foreløpig, men tar følgende hensyn:

1. Når studenter har spørsmål, er min jobb å veilede studentene til hvordan de finner svaret, ikke å gi svaret.
2. Formuleringene rundt deltagelse på forelesninger og gjennomføring av obligatoriske oppgaver er slik at det er opp til studentene å lære seg det de trenger.

Her må jeg nok gjøre mer, det er mange studenter som ønsker å bli opplært, så jeg har nok ikke vært tydelig nok på disse forventningene. Jeg er litt usikker på hvilke flere tiltak jeg vil gjennomføre, men det kan tenkes at jeg vil utfordre mer på arbeidskravene f.eks.

## Motivere studentene

Aktiveringen av studentene krever at studentene er motivert og intressert i faget, og det er viktig for at studentene skal kunne utfordre seg selv og meg. Denne motivasjonen kommer for de fleste ikke av seg selv, men en av mine oppgaver som undervisning er å motivere studentene.

Jeg opplever at studentene blir motivert av fokuset på problemløsing i undervisningen, men jeg leter kontinuerlig etter flere tiltak for å motivere studentene videre, også de som ikke blir motivert av oppgaveløsingen.

Dette er også en utfordrende problemstilling, men jeg har foreløpig gjort noen tiltak for å prøve å motivere studentene:

1. Prisutdeling for obligatoriske oppgaver, i flere kategorier.
2. Strømmingen på ettermiddagene med innspill fra studentene, slik at de som er intressert kan få veiledning i temaer som er knyttet opp til, men ikke direkte relevant, for undervisningen.

Det virker som om prisutdelingen har vært motiverende for mange. Vi har opplevd å få flere oppgaver enn vanlig som går ekstra langt i å utforske temaene, men vi har ingen konkrete tall på dette, da det er veldig subjektivt.

## Vurdering

Dagens vurderingsform er en utfordring for meg i forhold til å føle at karakteren som blir satt til slutt gjenspeiler studentens kunnskapsnivå. Jeg opplever at studenter som har god forståelse ofte får trekk for banaliteter som ikke er realistiske ift. den faktiske gjennomføringen av vårt virke. Dette er nok delvis på grunn av at det er enklere å vurdere syntaks enn tankeprosess, og delvis at det er utfordrende å lage eksamensoppgaver som faktisk tester studenten sin forståelse av prosessene.

Det jeg har gjort av konkret utvikling på dette temaet er å prøve å dreie vurderingen mot mer åpne oppgaver som krever mer diskusjon, med varierende hell. Eksamen har nok blitt oppfattet som vanskeligere av mange studenter, uten at karakterfordelingen har endret seg. Det kan jo tolkes som at eksamen har truffet bedre enn tidligere eksamener i forhold til å utfordre studentene på tankeprosessen sin, men det kan også tolkes dithen at studentene ikke føler at undervisningen ruster dem godt nok til eksamen.

# Veien videre

Jeg har erfart at studenter kan være nølende med å gi tilbakemelding på gjennomføringen av undervisningen. Jeg vil fortsette å forsøke å gi studentene et lavterskeltilbud for å kunne gi tilbakemelding underveis i semesteret.

Jeg planlegger konkret å videreføre og viderutvikle utviklingsprosjektet mitt, hvor jeg bruker et studentpanel til å gi kontinuerlig tilbakemelding på undervisningen.

Videre ønsker jeg å fortsette med strømmingen på ettermiddagene, men må gjøre noen grep for å involvere studentene mer i dette. En idé er å legge denne strømmingen til dagtid, selv om det da kan kollidere med annen undervisning. En annen tanke er å involvere studentene på strømmingen direkte, ved å f.eks. bruke Discord-løsningen vi har i dag til å samkode.

I tillegg vil jeg gjerne jobbe mer med samarbeid med andre forelesere, slik at vi kan strømlinjeforme undervisningen både for studenter og undervisere på en måte som ivaretar både studentene og forelesere sine interesser.

Jeg tror min undervisning i dag er god for mange, men jeg ser også at det er mange som ikke er komfortable med den typen ansvar de blir pålagt gjennom undervisningen. Jeg vil fortsette å forsøke å utvikle meg som en konstruktuvistisk underviser, og ønsker å få med meg flere av studentene på denne metoden å lære på gjennom å ta tak i de svake punktene ved min undervisning.
