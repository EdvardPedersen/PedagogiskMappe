---
title: Kollegaveiledning
permalink: /kollega/
---

Her ligger rapport for kollegaveiledning gjennomført i forbindelse med gjennomføring av kurset UNIPED-100 - Universitetspedagogisk Basiskompetanse. Merk at skjemaer o.l. som er brukt ikke er vedlagt.

# Introduksjon

Kollegaveiledning er en teknikk brukt for å få tilbakemelding på egen undervis-
ning, samt å få inspill fra andre undervisere. 
Vi har gjennomført totalt fire økter med kollegaveiledning, i kursene INF-1400 og JMO-3005. Denne teksten gir en sammenfatning av denne kollegaveiledningen, og den utfyllende tilbakemeldingen er vedlagt

# INF-1400 - Introduksjon til Objektorientert Programmering

Dette kurset er et førsteårskurs (andre semester) i informatikk, og er en del av introduksjonskursene i programmering. Det er det største kurset på Institutt for Informatikk, med opp til rundt 150 studenter.

# JMO-3005 - Vitenskapsteori, forskningsetikk og -metoder i jordmorfag

Dette kurset er et kurs på masternivå i jordmorfag, og omfatter forskningsrelaterte spørsmål i jordmorfaget. Dette kurset har 16 studenter.

# Gjennomføring

Her vil jeg gå igjennom hovedlinjene til gjennomføringen. Mer utfyllende informasjon er lagt ved i form av kollegaveiledningsskjema for hver økt. Kollegaveiledningen ble gjennomført i to bolker: en for JMO-3005 i Januar, og en for INF-1400 i Februar.

# Økt 1 - JMO-3005 - 13.01.2020

Denne økten var en introduksjon- og motivasjonsforelesning, med mål om å motivere, gi nødvendig informasjon om faget og forventningene, samt å gi en introduksjon til emnet. Økten var på 45 minutter, og underviser ba om spesiell tilbakemelding på organiseringen av undervisningen, balansen mellom studentaktivitet og forelesning, samt formidlingsevne.

Økten gikk veldig bra, og de fleste av punktene som underviser var bekymret for i utgangspunktet (struktur og formidlingsevne) var ikke problematisk i det hele tatt. Det var en forelesning som ble oppfattet som motiverende og engasjerende, som nådde læringsmålene for økta. Det som ikke gikk som planlagt var at pardiskusjonen underveis falt ut pga. tidsnød.

Tilbakemeldingen jeg ga, ga noen tips om hvor tiden til pararbeidet kunne hentes fra (en seksjon om egen forskning), og noe ordkrøll underveis som kanskje var vanskelig for studentene å fange opp. Alle punktene som vi avtalte tilbakemelding på var veldig gode.

# Økt 2 - JMO-3005 - 15.01.2020

Denne økten var et seminar om bruk av SPSS (statistikk-programvare), og inneholdt noe repitisjon, samt noen oppgaver som ble vist frem, og som studentene skulle løse. Økten var på 45 minutter, og underviser ba om spesiell tilbakemelding på organisering av undervisningen, formidlingsevne - spesielt motiverende og oppmuntrende fremtreden, og opprettholdning av oppmerksomhet.

Økten gikk bra, men hadde blitt flyttet til slutten av dagen, og bar sterkt preg av at studentene var slitne etter en lang dag. Tilpasninger til dette ble gjort av underviser, som gjorde at studentene klarte å henge med, men gjorde samtidig at læringsutbyttet ble litt redusert.

Tilbakemeldingen jeg ga ble litt vanskelig, siden forutsetningene for undervisningen ble såpass annerledes enn planlagt. Men den inneholdt noen punkter om at spørsmålene som ble stilt til studentene kanskje var litt enkle, og at det hadde vært mer givende om spørsmålene var vanskeligere.

# Økt 3 - INF-1400 - 04.02.2020

Denne økten var en forelesning om forskjellige verktøy man kan bruke når man utvikler programvare. Økten var mest forelesning, med noe oppgaveløsing og diskusjon. Økten var på 90 minutter, og jeg ba om spesiell tilbakemelding på tempo på forelesning og eksempel, om studentene klarer å henge med, og om oppgaveløsingen fungerer.

Økten gikk bra, jeg opplevde at diskusjonen og oppgavejobbingen fungerte godt, og at studentene stort sett klarte å henge med.

Tilbakemeldingen jeg fikk ga meg noen tips om at stemmevolumet ikke var helt godt, at jeg ofte gikk ned i volum utover i setninger, som jeg måtte passe på. I tillegg var det de samme som svarte på spørsmål, og at jeg burde gjøre noen endringer for å ta tak i det.

# Økt 4 - INF-1400 - 11.02.2020

Denne økten var en forelesning om exceptions (en feilhåndteringsteknikk i programmering), og inneholdt noe repetisjon, en introduksjon til exceptions, og oppgavejobbing. Økten var på 90 minutter, og jeg ba om spesiell tilbakemelding på overgangen til oppgavejobbing, hvordan studentene klarer seg i oppgavejobbingen, og tidsbruken.

Økten gikk igjen bra, jeg opplevde at diskusjonen og gruppejobbingen igjen gikk bra, men at det ble litt vanskelig med tavlebruken, og en del som ikke var engasjert i oppgavejobbingen.

Tilbakemeldingen jeg fikk gjorde meg oppmerksom på at jeg ikke var tydelig på læringsutbyttet eller tidsbruken i introduksjonen til oppgavejobbingen. I tillegg ble stemmevolumet og tavlebruken belyst. Noe tilbakemelding også på organiseringen av grupper, slik at de som ikke deltar i oppgavejobbingen blir “tvunget” til å delta.

# Refleksjon

Gjennomføringen av kollegaveiledningen gikk smertefritt, og det var veldig intressant å delta på undervisning ved et annet studieløp. Vi gjennomførte ett formøte for økt 1 og 2, og ett formøte for økt 3 og 4. I tillegg hadde vi ad-hoc møter etter gjennomføringen av øktene, hvor vi diskuterte hva som hadde gått bra, og hva som kunne forbedres.

Tilbakemeldingsprosessen var givende, både i forhold til å gi tilbakemelding og å motta. Det gir ett nytt perspektiv å forsøke å vurdere andre sin undervisning, spesielt innenfor et helt annet fagfelt.

Konkrete endringer ble gjort på følgende punkter:

* Volumsjekk før hver forelesning
* Passe på å holde volumet jevnt
* Gruppeindelingsprosedyrene ble endret for å “tvinge frem” mer samarbeid
* Klarere definisjon av arbeidstid når det er gruppearbeid

Alt i alt var kollegaveiledningen en god opplevelse, som ga meg gode ideér for
egen undervisning.
