---
title: Studentpanel for undervisningsutvikling
permalink: /prosjekt/
---

# Sammendrag

Som underviser kan det være vanskelig å få konkret tilbakemelding
på mangler eller uklarheter i undervisningen. Midt- og sluttevalueringer
kan gi en pekepinn på større mangler og svakheter ved undervisningen, men
gir ikke mulighet til å gjøre umiddelbare korreksjoner etter
forutsetningene som studentene innehar.

Dette prosjektet har som formål å gi studentene en tilbakemeldingskanal som
er raskvirkende, toveis, og hvor potensielle opprettende tiltak kan diskuteres.
Dette gjennomføres gjennom å etablere ett studentpanel i starten av semesteret,
hvor dette studentpanelet møtes med foreleser etter forelesning, for å diskutere
konkrete tiltak som bør gjøres for å forbedre undervisningen.

Panelet består av 4-6 studenter, samt underviser(e) i faget. I etterkant av
forelesningen så møtes panelet på ett grupperom for å ha en kort (5-15 minutter)
diskusjon om hva som fungerer og ikke fungerer i undervisningsopplegget som har
blitt gjennomført i forelesning.

# Introduksjon

Studentevaluering blir brukt som et verktøy for å forbedre undervisningen, dette
gjøres ofte etter at undervisningen for et semester er avsluttet. I noen tilfeller
gjøres det også en midtveisevaluering som gjøres underveis i semesteret.

Disse mekanismene brukes for at underviser skal få tilbakemelding på undervisningsopplegget,
slik at endringer kan gjøres om det er noen deler som oppfattes som utilstrekkelig av studentene.

## Problemstilling

Problemene med slutt- eller midtevaluering av emner som dette prosjektet prøver å løse er
følgende:

* Det er lav svarprosent på sluttevalueringer
* Tilbakemeldingen til underviser kommer ofte for sent
* Det kan være vanskelig å grave ned til de underliggende problemene på bakgrunn av en spørreundersøkelse

# Teori

Kember, Leung og Kwan[^fn1] fant ingen positiv effekt på studentopplevd undervisningskvalitet av å bruke spørreundersøkelser, men det er uklart hva som er grunnen. Dette kan være på grunn av at tilbakemeldingen ikke blir brukt, lav svarprosent, eller lite opplevd effekt hos studentene.

[^fn1]: David Kember , Doris Y. P. Leung & K. P. Kwan (2002) Does the Use of Student Feedback Questionnaires Improve the Overall Quality of Teaching?, Assessment & Evaluation in Higher Education, 27:5, 411-425, DOI: 10.1080/0260293022000009294

Richardson[^fn2] gir noen nyttige pekepinner på hva som er viktig når man samler inn tilbakemelding fra studenter. Blandt annet at tilbakemeldingen bør bli samlet inn så snart som mulig etter den relevante undervisningsaktiviteten.

[^fn2]: John T. E. Richardson (2005) Instruments for obtaining student feedback: a review of the literature, Assessment & Evaluation in Higher Education, 30:4, 387-415, DOI: 10.1080/02602930500099193

Cohen[^fn3] finner at midtveisevaluering er mer effektiv en sluttevaluering.

[^fn3]: Cohen, Peter A. "Effectiveness of student-rating feedback for improving college instruction: A meta-analysis of findings." Research in higher education 13.4 (1980): 321-341.

Ser vi disse i samenheng, kan vi tenke oss at kontinuerlig tilbakemelding er det mest effektive, slik at tilbakemeldingen kommer rett etter undervisningen, og tilbakemeldingen kan inneholde tanker om den tidligere tilbakemeldingen er tatt hensyn til i den pågående undervisningen.

# Metode

Basert på teorien, så blir planen for gjennomføringen av prosjektet klar. Det som er ønskelig er et studentpanel som kan møtes hver uke for å gi tilbakemelding om undervisningen som har blitt gitt den uken.

Den praktiske gjennomføringen planlegges på følgende måte:

* På semesterets første forelesning rekrutteres frivillige studenter som vil delta på å gi tilbakemelding på kursgjennomføringen, det er ønskelig med 3-5 deltagere.
* Det inngås en avtale om fast møtetidspunkt.
* Vi oppretter en Discord-server for å holde kontakten med panelet.
* Vi gjennomfører 15-minutters møter hver uke, hvor jeg noterer ned tilbakemeldingen som kommer.
* Vi gjør justeringer av undervisningen basert på tilbakemeldingen fra panelet der det er mulig og forsvarlig.

# Resultat

Planen for prosjektet ble gjennomført, med noen endringer. Det ble gjennomført en til runde med rekruttering til panelet for å opprettholde deltagelse på 3-5 personer. I uker hvor det ikke var noen undervisning ble det bare sporadisk gjennomført møter. Møtene gikk langt over de planlagte 15 minuttene, og gikk ofte over 45 minutter.

Under følger en kort oppsummering av hvert møte som er gjennomført til dags dato, med de viktigste punktene. Alle innspill og endringer er ikke tatt med i denne oversikten. I tillegg er diskusjoner som er gjort på nett ikke tatt med, selv om deltagerene i panelet ofte kom med tilbakemelding gjennom Discord umiddelbart etter forelesning.

## 17. Januar
Første møte i studentpanelet, hadde hatt første og andre forelesning, som var introduksjonsforelesninger.

Studentene uttrykte entusiasme om prosjektet, og kom med konkrete forslag med endringer. Spesielt savnet studentene oppgaver som studentene kan gjøre fra start, noe som ikke kunne implementeres i år, men har blitt notert ned til neste års kurs. I tillegg kom det et ønske om å ha notatene oppe samtidig som kodingen skjer, som er en teknisk utfordring, men mulig å gjennomføre i noen av forelesningsrommene vi bruker.

## 24. Januar
I dette møtet ble det gjentatt ønske om flere oppgaver å gjøre utenom obligene, som kan gi små blikk inn i konkrete temaer. Forslag om å lage oppgavesett til hver forelesning ble trukket frem, og forsøkt etterfulgt. Vi la også ut lenker til nettressurser med relevante oppgaver. Vi har også en prisutdeling i forskjellige kategorier dette semesteret, noe studentene virket å sette pris på. Ellers virket panelet som de var fornøyd med første obligatoriske oppgave.

## 31. Januar
For en av forelesningene denne uken var det en del som møtte opp, selv om det ikke var noen forelesning på planen. Panelet foreslo å legge ut kunngjøring i Canvas, samt å avlyse forelesningen manuelt i kalenderen, når det ikke er forelesning. Dette ble etterfulgt. Videre mente panelet at det var litt vanskelig å relatere forelesningen til den obligatoriske oppgaven, men at det var bra å få "se under panseret". Av de mer praktiske forslagene, kom det opp å huske å forstørre teksten når nye vinduer åpnes i forelesningen, og å repetere spørsmål som blir spurt for opptaket sin skyld. Det ble også litt vanskelig å henge med på live-kodingen som skjedde i forelesningen, og det kom et forslag på å skissere designet på tavla før live-kodingen, slik at det er litt lettere å henge med.

## 07. Februar
Denne gangen hadde vi hatt gruppediskusjon i forelesningen, noe panelet synes var bra, men at vi bør tydeliggjøre gruppestørrelse på 3-4 personer, samt å tilrettelegge for de som sitter hjemme ved å oppfordre de til å bruke Discord-serveren vår, som ble tatt hensyn til videre i semesteret. Innholdet i forelesningen var vanskelig for noen, og vi bør kanskje flytte editor- og kodestil-delene til andre forelesninger, henholdsvis tidligere og senere i semesteret, slik at det blir god nok tid til å gå gjennom debugging og profilering. Flyttingen av innholdet kunne ikke gjennomføres inneværende semester, men ble notert til neste år. Det kom også litt tilbakemelding på hjelpelærertimene, at de bør synkroniseres tettere med forelesningene, noe som vi tok opp på separat møte med hjelpelærerene. Videre var det ikke klart at semesterplanen inneholdt referanser til kapitler i boken, dette ble tydeliggjort i semesterplanen.

## 14. Februar
Det kan være lang ventetid i noen av gruppetimene, og et notat ble gjort for å gjøre endringer i strukturen etter neste oblig, men bare deler av endringene ble gjennomført før universitetet ble stengt pga. Coronavirus. I forelesningen ble decorators og properties ikke gitt nok tid, vi bør forklare hvorfor vi går igjennom det såpass kort, og peke frem til forelesningen som omhandler dette temaet i mer detalj. Læringsmålene for hver forelesning bør gjøres tydeligere på starten av forelesningen, dette ble etterfulgt. Det var også noe forvirring rundt formuleringen av ett av kravene i oppgaveteksten til den obligatoriske oppgaven, som vi var mer forsiktige med i de påfølgende oppgavene.

## 21. Februar
Inget møte.

## 28. Februar
Det kom tilbakemelding om at det hadde vært veldig bra med annotering av forelesningsopptakene, dette ble ikke gjennomført. Det var også en litt rar rekkefølge på forelesningene, så det skal vurderes om noe av rekkefølgen skal gjøres om på til neste år. Videre savnet de studentene som gjorde det godt på første obligatoriske oppgave gode fremovermeldinger for hva de bør jobbe videre med.

## 06. Mars
Denne uken hadde vi hatt første prisutdeling, og vi fikk tilbakemelding på at det var bra, men vi bør legge prisutdelingen til etter forelesning, dette ble fulgt opp i de påfølgende prisutdelingene. Yield fikk litt for lite plass i forelesningen, så det bør justeres til neste år. Videre synes panelet det var bra at jeg og foreleseren i det andre informatikk-kurset de har, har flyttet ned til laben hvor studentene er.

## 13. Mars
Inget møte.

## 20. Mars
Første møte etter at universitetet ble stengt. Panelet synes forelesningene på Twitch har fungert godt. Jeg brukte også dette møtet til å diskutere mulighetene for gruppearbeid o.l. med panelet, og vi landet på en løsning hvor vi prøver å bruke gruppearbeid i forelesningene fremdeles, men gjør det på Discord ved hjelp av de forskjellige lab-rommene der.

## 27. Mars
Panelet synes det er viktig og bra at vi fortsatt har live-forelesninger, og at den samlingsplassen er viktig for kullet generelt, og personlig. Det har blitt lite oppmøte i gruppetimene etter at de ble flyttet til Discord, og vi bør gjøre noen endringer for å tydeliggjøre hvordan det fungerer, dette ble gjennomført i samråd med hjelpelærerene. Studentene savner også noen nettressurser, f.eks. en github hvor vi tar imot pull requests for å crowdsource ressurser.


# Diskusjon

Denne ordningen har ført til en del endringer i undervisningsopplegget underveis i semesteret, og må i så måte sies å være en suksess. For oss forelesere gir det en trygghet i å gjøre endringer når vi kan få direkte tilbakemelding ummidelbart etter å gjøre endringer.

## Rekruttering

Det var relativt enkelt å rekruttere til panelet. Vi hadde en rekrutteringsrunde på første forelesning, hvor 6 studenter meldte seg frivillig til å delta. Av disse var det ca. tre stykk som møtte jevnlig, så vi hadde en til runde med rekruttering etter noen uker. Dette førte til at vi hadde rundt 4 deltakere på alle møtene, som var det jeg hadde ønsket i utgangspunktet. Det er nok en svakhet i prosjektet at såpass få personer deltok, men det valget ble gjort på bakgrunn i planen om å holde møtene korte.

## Tilbakemelding

Tilbakemeldingen vi fikk var mest nyttig etter en innkjøringsperiode, hvor både forelesere og studenter ble kjent med hverandre og så hvilke typer tilbakemelding som kunne aksjoneres på. Etter denne innkjøringsperioden ble tilbakemeldingen presis og nyttig. Jeg kom til møtene med en liste med punkter som jeg ønsket tilbakemelding på, og diskusjonen gikk derifra. Dette førte også til at møtene gikk en del lengre enn planlagt, uten at det var negativt for min del.

## Tiltak

Panelet ble også brukt til å diskutere mulige tiltak som kunne iverksettes, både slik at jeg skulle få en god forståelse av problemstillingen som ble tatt opp, men også for å få innspill i hvilke tiltak som kan fungere for å rette opp i svakhetene.

# Konklusjon

Bruken av et studentpanel som en rettesnor underveis i semesteret oppleves av meg som en suksess, det har gitt meg gode innblikk i hvordan studentene oppfatter faget, konkrete temaer, oppgaver, og hvordan jeg fremstår som foreleser. De har også vært et godt verktøy å bruke i å gjøre endringer, som gir meg en trygghet i at hvis noe ikke fungerer, så får jeg direkte tilbakemelding umiddelbart. Jeg vil fortsette å bruke studentpanel som en støtte til min undervisning så lenge jeg har mulighet til det.
